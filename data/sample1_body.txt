בתאונת הדרכים הקטלנית אמש (יום ד') ליד צומת רווחה, בין אשקלון לקריית גת, נהרגו מיתר לוגסי (23) וחברתה נירית ויטובסקי, שעבדו יחד בחברת "קישורית" והיו בדרך לערב גיבוש של המשרד שהתקיים במושב.
לוגסי, תושבת אשקלון, הייתה בת יחידה בין שלושה אחים בנים - אחד מבוגר ממנה ושניים צעירים. בשבוע שעבר היא סיימה סטאז' במסגרת לימודיה כמזכירה רפואית. היא תובא למנוחות בשעה 16:00 בבית העלמין באשקלון. נירית ויטובסקי תובא למנוחות בשעה 16:45 בבית העלמין באשקלון.
הצעירות נסעו מכיוון אשקלון מערבה וביקשו לפנות שמאלה בכניסה למושב רווחה. מכונית שהגיעה מהכיוון הנגדי התנגשה בהן והעיפה את מכוניתן על עמוד. השתיים נהרגו במקום. אישה שהייתה במכונית השנייה נפצעה קל ופונתה לבית החולים ברזילי.
ממד"א נמסר כי בעקבות הדיווח על התאונה שהתקבל בשעה 20:00 הוזנקו למקום מסוק מד"א ואמבולנסים. הצוותים קבעו את מותן במקום.
מוקדם יותר אתמול נהרג גם הולך רגל כבן 45 מפגיעת משאית בצומת להבים בדרום. בתאונה אחרת ברחוב דוד רזיאל באשקלון נפצעו קשה שני בני אדם: הולך רגל (50) ונהג מכונית (60) שפגע בו, ולאחר מכן במשאית חונה. הם פונו לבית החולים ברזילי בעיר.
על פי נתוני הרשות הלאומית לבטיחות בדרכים, מתחילת השנה נהרגו בכבישים 265 בני אדם לעומת 257 הרוגים בתקופה המקבילה אשתקד.