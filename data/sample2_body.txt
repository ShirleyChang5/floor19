תמונות שפרסמה האופוזיציה בוונצואלה מראות היבט נוסף של המשבר הכלכלי הקשה שחווה המדינה. המצב בבתי החולים חמור כל כך עד שרופאים נאלצים לשים את התינוקות שזה עתה נולדו בקופסאות קרטון. כל תינוק מכוסה בשמיכה, והערות הצוות הרפואי נרשמות על פתק ומודבקות על כל קרטון.

מנואל פריירה, פעיל זכויות אדם בוונצואלה, אמר כי התמונות צולמו בבית חולים ציבורי בעיר החוף ברצלונה, כ-315 ק"מ ממזרח לקרקס. לפי הדיווחים מי שצילמו את התמונות הם עובדי בית החולים, שהעדיפו להישאר בעילום שם. התמונות עוררו זעם ברשתות החברתיות. "שהעולם יידע: במחלקת היולדות בבית החולים דומינגו גוזמן לנדר משתמשים בקופסאות קרטון בגלל מחסור באינקובטורים", דיווחה האופוזיציה.
מומחים טוענים שהרפואה הציבורית סובלת מהיעדר חמור במשאבים. דגלאס ליאון, נשיא הפדרציה הרפואית בוונצואלה, אומר שחלק מבתי החולים פועלים עם 5% מהציוד הרפואי שהם צריכים. לפי פדרציית התרופות במדינה, המחסור בכמות התרופות עומד על כ-80%. לפי הנתונים כ-13 אלף רופאים, יותר מ-20% מהצוות הרפואי במדינה, עזבו את המדינה בארבע השנים האחרונות בעקבות המשכורות הנמוכות וקריסת הרפואה הציבורית.

קרלוס רוטונדארו, ראש הביטוח הלאומי בוונצואלה, הגיב בזעם לתמונות. "אנחנו לא מצדיקים את המעשים האלה, שנעשו על ידי אנשי מקצוע ללא אישור ההנהלה", כתב בטוויטר. "בתי החולים שלנו צריכים להתמודד עם מאות מטופלים למרות המאמצים של התקשורת לעשות מניפולציות. בניגוד לרבים אחרים, אנחנו מכירים בטעויות שלנו ונמשיך קדימה". המצב הכלכלי הקשה משפיע גם על משפחות שמאבדות את יקיריהן, ונאלצות לקבור אותם בארונות עשויים מקרטון.
גם בתחומים אחרים סובלת המדינה ממחסור חמור. הבולט שבהם הוא תחום המזון. אתמול יצאו לרחובות הבירה קרקס עובדי התחבורה הציבורית, במחאה על מחסור אחר - בחלקי חילוף לכלי הרכב. נהגי האוטובוסים חסמו את השדרה המרכזית בעיר.

אמש קבעה ועדת הבחירות בוונצואלה כי משאל העם על הדחת הנשיא ניקולס מדורו, שאותו דורשת האופוזיציה כבר תקופה ארוכה, לא יתקיים השנה. לפי הוועדה הוא יכול להיערך ב-2017 אם האופוזיציה תאסוף מספיק חתימות. הנשיא מדורו מאשים במשבר את הצניחה במחירי הנפט ואת "המלחמה הכלכלית" שמנהלים בוונצואלה אנשי עסקים "שפועלים בגיבוי האימפריאליזם האמריקני".
